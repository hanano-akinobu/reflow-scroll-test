<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>Document</title>
  </head>
  <body>
    <h1>long document</h1>
    <section>
      <h2>||1 mahābhārate ādiparvam ||</h2>
      <article>
        anukramaṇīparva 1 nārāyaṇaṃ namaskṛtya naraṃ caiva narottamam | devīṃ
        sarasvatīṃ caiva tato jayamudīrayet ||0|| lomaharṣaṇaputra ugraśravāḥ
        sūtaḥ paurāṇiko naimiṣāraṇye śaunakasya kulapaterdvādaśavārṣike satre |
        001 | samāsīnānabhyagacchadbrahmarṣīnsaṃśitavratān | vinayāvanato bhūtvā
        kadācitsūtanandanaḥ ||2|| tamāśramamanuprāptaṃ naimiṣāraṇyavāsinaḥ |
        citrāḥ śrotuṃ kathāstatra parivavrustapasvinaḥ ||3|| abhivādya
        munīṃstāṃstu sarvāneva kṛtāñjaliḥ | apṛcchatsa tapovṛddhiṃ
        sadbhiścaivābhinanditaḥ ||4|| atha teṣūpaviṣṭeṣu sarveṣveva tapasviṣu |
        nirdiṣṭamāsanaṃ bheje vinayāllomaharṣaṇiḥ ||5|| sukhāsīnaṃ tatastaṃ tu
        viśrāntamupalakṣya ca | athāpṛcchadṛṣistatra kaścitprastāvayankathāḥ
        ||6|| kuta āgamyate saute kva cāyaṃ vihṛtastvayā | kālaḥ kamalapatrākṣa
        śaṃsaitatpṛcchato mama ||7|| sūta uvāca|| janamejayasya rājarṣeḥ
        sarpasatre mahātmanaḥ | samīpe pārthivendrasya samyakpārikṣitasya ca
        ||8|| kṛṣṇadvaipāyanaproktāḥ supuṇyā vividhāḥ kathāḥ | kathitāścāpi
        vidhivadyā vaiśampāyanena vai ||9|| śrutvāhaṃ tā vicitrārthā
        mahābhāratasaṃśritāḥ | bahūni samparikramya tīrthānyāyatanāni ca ||10||
        samantapañcakaṃ nāma puṇyaṃ dvijaniṣevitam | gatavānasmi taṃ deśaṃ
        yuddhaṃ yatrābhavatpurā ||11|| pāṇḍavānāṃ kurūṇāṃ ca sarveṣāṃ ca
        mahīkṣitām ||11|| didṛkṣurāgatastasmātsamīpaṃ bhavatāmiha | āyuṣmantaḥ
        sarva eva brahmabhūtā hi me matāḥ ||12|| asminyajñe mahābhāgāḥ
        sūryapāvakavarcasaḥ | kṛtābhiṣekāḥ śucayaḥ kṛtajapyā hutāgnayaḥ ||13||
        bhavanta āsate svasthā bravīmi kimahaṃ dvijāḥ ||13|| purāṇasaṃśritāḥ
        puṇyāḥ kathā vā dharmasaṃśritāḥ | itivṛttaṃ narendrāṇāmṛṣīṇāṃ ca
        mahātmanām ||14|| ṛṣaya ūcuḥ|| dvaipāyanena yatproktaṃ purāṇaṃ
        paramarṣiṇā | surairbrahmarṣibhiścaiva śrutvā yadabhipūjitam ||15||
        tasyākhyānavariṣṭhasya vicitrapadaparvaṇaḥ | sūkṣmārthanyāyayuktasya
        vedārthairbhūṣitasya ca ||16|| bhāratasyetihāsasya puṇyāṃ
        granthārthasaṃyutām | saṃskāropagatāṃ brāhmīṃ nānāśāstropabṛṃhitām
        ||17|| janamejayasya yāṃ rājño vaiśampāyana uktavān | yathāvatsa
        ṛṣistuṣṭyā satre dvaipāyanājñayā ||18|| vedaiścaturbhiḥ samitāṃ
        vyāsasyādbhutakarmaṇaḥ | saṃhitāṃ śrotumicchāmo dharmyāṃ pāpabhayāpahām
        ||19|| sūta uvāca|| ādyaṃ puruṣamīśānaṃ puruhūtaṃ puruṣṭutam |
        ṛtamekākṣaraṃ brahma vyaktāvyaktaṃ sanātanam ||20|| asacca saccaiva ca
        yadviśvaṃ sadasataḥ param | parāvarāṇāṃ sraṣṭāraṃ purāṇaṃ paramavyayam
        ||21|| maṅgalyaṃ maṅgalaṃ viṣṇuṃ vareṇyamanaghaṃ śucim | namaskṛtya
        hṛṣīkeśaṃ carācaraguruṃ harim ||22|| maharṣeḥ pūjitasyeha sarvaloke
        mahātmanaḥ | pravakṣyāmi mataṃ kṛtsnaṃ vyāsasyāmitatejasaḥ ||23||
        ācakhyuḥ kavayaḥ kecitsampratyācakṣate pare | ākhyāsyanti tathaivānye
        itihāsamimaṃ bhuvi ||24|| idaṃ tu triṣu lokeṣu mahajjñānaṃ pratiṣṭhitam
        | vistaraiśca samāsaiśca dhāryate yaddvijātibhiḥ ||25|| alaṅkṛtaṃ
        śubhaiḥ śabdaiḥ samayairdivyamānuṣaiḥ | chandovṛttaiśca vividhairanvitaṃ
        viduṣāṃ priyam ||26|| niṣprabhe'sminnirāloke sarvatastamasāvṛte |
        bṛhadaṇḍamabhūdekaṃ prajānāṃ bījamakṣayam ||27|| yugasyādau nimittaṃ
        tanmahaddivyaṃ pracakṣate | yasmiṃstacchrūyate satyaṃ jyotirbrahma
        sanātanam ||28|| adbhutaṃ cāpyacintyaṃ ca sarvatra samatāṃ gatam |
        avyaktaṃ kāraṇaṃ sūkṣmaṃ yattatsadasadātmakam ||29|| yasmātpitāmaho
        jajñe prabhurekaḥ prajāpatiḥ | brahmā suraguruḥ sthāṇurmanuḥ kaḥ
        parameṣṭhyatha ||30|| prācetasastathā dakṣo dakṣaputrāśca sapta ye |
        tataḥ prajānāṃ patayaḥ prābhavannekaviṃśatiḥ ||31|| puruṣaścāprameyātmā
        yaṃ sarvamṛṣayo viduḥ | viśvedevāstathādityā vasavo'thāśvināvapi ||32||
        yakṣāḥ sādhyāḥ piśācāśca guhyakāḥ pitarastathā | tataḥ prasūtā vidvāṃsaḥ
        śiṣṭā brahmarṣayo'malāḥ ||33|| rājarṣayaśca bahavaḥ sarvaiḥ samuditā
        guṇaiḥ | āpo dyauḥ pṛthivī vāyurantarikṣaṃ diśastathā ||34||
        saṃvatsarartavo māsāḥ pakṣāhorātrayaḥ kramāt | yaccānyadapi tatsarvaṃ
        sambhūtaṃ lokasākṣikam ||35|| yadidaṃ dṛśyate kiñcidbhūtaṃ
        sthāvarajaṅgamam | punaḥ saṅkṣipyate sarvaṃ jagatprāpte yugakṣaye ||36||
        yathartāvṛtuliṅgāni nānārūpāṇi paryaye | dṛśyante tāni tānyeva tathā
        bhāvā yugādiṣu ||37|| evametadanādyantaṃ bhūtasaṃhārakārakam |
        anādinidhanaṃ loke cakraṃ samparivartate ||38|| trayastriṃśatsahasrāṇi
        trayastriṃśacchatāni ca | trayastriṃśacca devānāṃ sṛṣṭiḥ saṅkṣepalakṣaṇā
        ||39|| divasputro bṛhadbhānuścakṣurātmā vibhāvasuḥ | savitā ca ṛcīko'rko
        bhānurāśāvaho raviḥ ||40|| putrā vivasvataḥ sarve mahyasteṣāṃ tathāvaraḥ
        | devabhrāṭtanayastasya tasmātsubhrāḍiti smṛtaḥ ||41|| subhrājastu
        trayaḥ putrāḥ prajāvanto bahuśrutāḥ | daśajyotiḥ śatajyotiḥ
        sahasrajyotirātmavān ||42|| daśa putrasahasrāṇi daśajyotermahātmanaḥ |
        tato daśaguṇāścānye śatajyoterihātmajāḥ ||43|| bhūyastato daśaguṇāḥ
        sahasrajyotiṣaḥ sutāḥ | tebhyo'yaṃ kuruvaṃśaśca yadūnāṃ bharatasya ca
        ||44|| yayātīkṣvākuvaṃśaśca rājarṣīṇāṃ ca sarvaśaḥ | sambhūtā bahavo
        vaṃśā bhūtasargāḥ savistarāḥ ||45|| bhūtasthānāni sarvāṇi rahasyaṃ
        trividhaṃ ca yat | vedayogaṃ savijñānaṃ dharmo'rthaḥ kāma eva ca ||46||
        dharmakāmārthaśāstrāṇi śāstrāṇi vividhāni ca | lokayātrāvidhānaṃ ca
        sambhūtaṃ dṛṣṭavānṛṣiḥ ||47|| itihāsāḥ savaiyākhyā vividhāḥ śrutayo'pi
        ca | iha sarvamanukrāntamuktaṃ granthasya lakṣaṇam ||48||
        vistīryaitanmahajjñānamṛṣiḥ saṅkṣepamabravīt | iṣṭaṃ hi viduṣāṃ loke
        samāsavyāsadhāraṇam ||49|| manvādi bhārataṃ kecidāstīkādi tathāpare |
        tathoparicarādyanye viprāḥ samyagadhīyate ||50|| vividhaṃ saṃhitājñānaṃ
        dīpayanti manīṣiṇaḥ | vyākhyātuṃ kuśalāḥ kecidgranthaṃ dhārayituṃ pare
        ||51|| tapasā brahmacaryeṇa vyasya vedaṃ sanātanam | itihāsamimaṃ cakre
        puṇyaṃ satyavatīsutaḥ ||52|| parāśarātmajo vidvānbrahmarṣiḥ
        saṃśitavrataḥ | māturniyogāddharmātmā gāṅgeyasya ca dhīmataḥ ||53||
        kṣetre vicitravīryasya kṛṣṇadvaipāyanaḥ purā | trīnagnīniva
        kauravyāñjanayāmāsa vīryavān ||54|| utpādya dhṛtarāṣṭraṃ ca pāṇḍuṃ
        vidurameva ca | jagāma tapase dhīmānpunarevāśramaṃ prati ||55|| teṣu
        jāteṣu vṛddheṣu gateṣu paramāṃ gatim | abravīdbhārataṃ loke
        mānuṣe'sminmahānṛṣiḥ ||56|| janamejayena pṛṣṭaḥ sanbrāhmaṇaiśca
        sahasraśaḥ | śaśāsa śiṣyamāsīnaṃ vaiśampāyanamantike ||57|| sa sadasyaiḥ
        sahāsīnaḥ śrāvayāmāsa bhāratam | karmāntareṣu yajñasya codyamānaḥ punaḥ
        punaḥ ||58|| vistaraṃ kuruvaṃśasya gāndhāryā dharmaśīlatām | kṣattuḥ
        prajñāṃ dhṛtiṃ kuntyāḥ samyagdvaipāyano'bravīt ||59|| vāsudevasya
        māhātmyaṃ pāṇḍavānāṃ ca satyatām | durvṛttaṃ
        dhārtarāṣṭrāṇāmuktavānbhagavānṛṣiḥ ||60|| caturviṃśatisāhasrīṃ cakre
        bhāratasaṃhitām | upākhyānairvinā tāvadbhārataṃ procyate budhaiḥ ||61||
        tato'dhyardhaśataṃ bhūyaḥ saṅkṣepaṃ kṛtavānṛṣiḥ | anukramaṇimadhyāyaṃ
        vṛttāntānāṃ saparvaṇām ||62|| idaṃ dvaipāyanaḥ pūrvaṃ
        putramadhyāpayacchukam | tato'nyebhyo'nurūpebhyaḥ śiṣyebhyaḥ pradadau
        prabhuḥ ||63|| nārado'śrāvayaddevānasito devalaḥ pitṛn |
        gandharvayakṣarakṣāṃsi śrāvayāmāsa vai śukaḥ ||64|| duryodhano manyumayo
        mahādrumaḥ; skandhaḥ karṇaḥ śakunistasya śākhāḥ | duḥśāsanaḥ puṣpaphale
        samṛddhe; mūlaṃ rājā dhṛtarāṣṭro'manīṣī ||65|| yudhiṣṭhiro dharmamayo
        mahādrumaḥ; skandho'rjuno bhīmaseno'sya śākhāḥ | mādrīsutau puṣpaphale
        samṛddhe; mūlaṃ kṛṣṇo brahma ca brāhmaṇāśca ||66|| pāṇḍurjitvā
        bahūndeśānyudhā vikramaṇena ca | araṇye mṛgayāśīlo nyavasatsajanastadā
        ||67|| mṛgavyavāyanidhane kṛcchrāṃ prāpa sa āpadam | janmaprabhṛti
        pārthānāṃ tatrācāravidhikramaḥ ||68|| mātrorabhyupapattiśca
        dharmopaniṣadaṃ prati | dharmasya vāyoḥ śakrasya devayośca tathāśvinoḥ
        ||69|| tāpasaiḥ saha saṃvṛddhā mātṛbhyāṃ parirakṣitāḥ | medhyāraṇyeṣu
        puṇyeṣu mahatāmāśrameṣu ca ||70|| ṛṣibhiśca tadānītā dhārtarāṣṭrānprati
        svayam | śiśavaścābhirūpāśca jaṭilā brahmacāriṇaḥ ||71|| putrāśca
        bhrātaraśceme śiṣyāśca suhṛdaśca vaḥ | pāṇḍavā eta ityuktvā
        munayo'ntarhitāstataḥ ||72|| tāṃstairniveditāndṛṣṭvā
        pāṇḍavānkauravāstadā | śiṣṭāśca varṇāḥ paurā ye te harṣāccukruśurbhṛśam
        ||73|| āhuḥ kecinna tasyaite tasyaita iti cāpare | yadā ciramṛtaḥ pāṇḍuḥ
        kathaṃ tasyeti cāpare ||74|| svāgataṃ sarvathā diṣṭyā pāṇḍoḥ paśyāma
        santatim | ucyatāṃ svāgatamiti vāco'śrūyanta sarvaśaḥ ||75||
        tasminnuparate śabde diśaḥ sarvā vinādayan | antarhitānāṃ bhūtānāṃ
        nisvanastumulo'bhavat ||76|| puṣpavṛṣṭiḥ śubhā gandhāḥ
        śaṅkhadundubhinisvanāḥ | āsanpraveśe pārthānāṃ tadadbhutamivābhavat
        ||77|| tatprītyā caiva sarveṣāṃ paurāṇāṃ harṣasambhavaḥ | śabda
        āsīnmahāṃstatra divaspṛkkīrtivardhanaḥ ||78||
        te'pyadhītyākhilānvedāñśāstrāṇi vividhāni ca | nyavasanpāṇḍavāstatra
        pūjitā akutobhayāḥ ||79|| yudhiṣṭhirasya śaucena prītāḥ prakṛtayo'bhavan
        | dhṛtyā ca bhīmasenasya vikrameṇārjunasya ca ||80|| guruśuśrūṣayā
        kuntyā yamayorvinayena ca | tutoṣa lokaḥ sakalasteṣāṃ śauryaguṇena ca
        ||81|| samavāye tato rājñāṃ kanyāṃ bhartṛsvayaṃvarām | prāptavānarjunaḥ
        kṛṣṇāṃ kṛtvā karma suduṣkaram ||82|| tataḥ prabhṛti loke'sminpūjyaḥ
        sarvadhanuṣmatām | āditya iva duṣprekṣyaḥ samareṣvapi cābhavat ||83|| sa
        sarvānpārthivāñjitvā sarvāṃśca mahato gaṇān | ājahārārjuno rājñe
        rājasūyaṃ mahākratum ||84|| annavāndakṣiṇāvāṃśca sarvaiḥ samudito guṇaiḥ
        | yudhiṣṭhireṇa samprāpto rājasūyo mahākratuḥ ||85|| sunayādvāsudevasya
        bhīmārjunabalena ca | ghātayitvā jarāsandhaṃ caidyaṃ ca balagarvitam
        ||86|| duryodhanamupāgacchannarhaṇāni tatastataḥ | maṇikāñcanaratnāni
        gohastyaśvadhanāni ca ||87|| samṛddhāṃ tāṃ tathā dṛṣṭvā pāṇḍavānāṃ tadā
        śriyam | īrṣyāsamutthaḥ sumahāṃstasya manyurajāyata ||88||
        vimānapratimāṃ cāpi mayena sukṛtāṃ sabhām | pāṇḍavānāmupahṛtāṃ sa dṛṣṭvā
        paryatapyata ||89|| yatrāvahasitaścāsītpraskandanniva sambhramāt |
        pratyakṣaṃ vāsudevasya bhīmenānabhijātavat ||90|| sa
        bhogānvividhānbhuñjanratnāni vividhāni ca | kathito dhṛtarāṣṭrasya
        vivarṇo hariṇaḥ kṛśaḥ ||91|| anvajānāttato dyūtaṃ dhṛtarāṣṭraḥ
        sutapriyaḥ | tacchrutvā vāsudevasya kopaḥ samabhavanmahān ||92||
        nātiprītamanāścāsīdvivādāṃścānvamodata |
        dyūtādīnanayānghorānpravṛddhāṃścāpyupaikṣata ||93|| nirasya viduraṃ
        droṇaṃ bhīṣmaṃ śāradvataṃ kṛpam | vigrahe tumule tasminnahankṣatraṃ
        parasparam ||94|| jayatsu pāṇḍuputreṣu śrutvā sumahadapriyam |
        duryodhanamataṃ jñātvā karṇasya śakunestathā ||95|| dhṛtarāṣṭraściraṃ
        dhyātvā sañjayaṃ vākyamabravīt ||95|| śṛṇu sañjaya me sarvaṃ na
        me'sūyitumarhasi | śrutavānasi medhāvī buddhimānprājñasaṃmataḥ ||96|| na
        vigrahe mama matirna ca prīye kurukṣaye | na me viśeṣaḥ putreṣu sveṣu
        pāṇḍusuteṣu ca ||97|| vṛddhaṃ māmabhyasūyanti putrā manyuparāyaṇāḥ |
        ahaṃ tvacakṣuḥ kārpaṇyātputraprītyā sahāmi tat ||98|| muhyantaṃ
        cānumuhyāmi duryodhanamacetanam ||98|| rājasūye śriyaṃ dṛṣṭvā pāṇḍavasya
        mahaujasaḥ | taccāvahasanaṃ prāpya sabhārohaṇadarśane ||99|| amarṣitaḥ
        svayaṃ jetumaśaktaḥ pāṇḍavānraṇe | nirutsāhaśca samprāptuṃ
        śriyamakṣatriyo yathā ||100|| gāndhārarājasahitaśchadmadyūtamamantrayat
        ||100|| tatra yadyadyathā jñātaṃ mayā sañjaya tacchṛṇu | śrutvā hi mama
        vākyāni buddhyā yuktāni tattvataḥ ||101|| tato jñāsyasi māṃ saute
        prajñācakṣuṣamityuta ||101|| yadāśrauṣaṃ dhanurāyamya citraṃ; viddhaṃ
        lakṣyaṃ pātitaṃ vai pṛthivyām | kṛṣṇāṃ hṛtāṃ paśyatāṃ sarvarājñāṃ; tadā
        nāśaṃse vijayāya sañjaya ||102|| yadāśrauṣaṃ dvārakāyāṃ subhadrāṃ;
        prasahyoḍhāṃ mādhavīmarjunena | indraprasthaṃ vṛṣṇivīrau ca yātau; tadā
        nāśaṃse vijayāya sañjaya ||103|| yadāśrauṣaṃ devarājaṃ pravṛṣṭaṃ;
        śarairdivyairvāritaṃ cārjunena | agniṃ tathā tarpitaṃ khāṇḍave ca; tadā
        nāśaṃse vijayāya sañjaya ||104|| yadāśrauṣaṃ hṛtarājyaṃ yudhiṣṭhiraṃ;
        parājitaṃ saubalenākṣavatyām | anvāgataṃ bhrātṛbhiraprameyai; stadā
        nāśaṃse vijayāya sañjaya ||105|| yadāśrauṣaṃ draupadīmaśrukaṇṭhīṃ;
        sabhāṃ nītāṃ duḥkhitāmekavastrām | rajasvalāṃ nāthavatīmanāthava; ttadā
        nāśaṃse vijayāya sañjaya ||106|| yadāśrauṣaṃ vividhāstāta ceṣṭā;
        dharmātmanāṃ prasthitānāṃ vanāya | jyeṣṭhaprītyā kliśyatāṃ pāṇḍavānāṃ;
        tadā nāśaṃse vijayāya sañjaya ||107|| yadāśrauṣaṃ snātakānāṃ sahasrai;
        ranvāgataṃ dharmarājaṃ vanastham | bhikṣābhujāṃ brāhmaṇānāṃ mahātmanāṃ;
        tadā nāśaṃse vijayāya sañjaya ||108|| yadāśrauṣamarjuno devadevaṃ;
        kirātarūpaṃ tryambakaṃ toṣya yuddhe | avāpa tatpāśupataṃ mahāstraṃ; tadā
        nāśaṃse vijayāya sañjaya ||109|| yadāśrauṣaṃ tridivasthaṃ dhanañjayaṃ;
        śakrātsākṣāddivyamastraṃ yathāvat | adhīyānaṃ śaṃsitaṃ satyasandhaṃ;
        tadā nāśaṃse vijayāya sañjaya ||110|| yadāśrauṣaṃ vaiśravaṇena sārdhaṃ;
        samāgataṃ bhīmamanyāṃśca pārthān | tasmindeśe mānuṣāṇāmagamye; tadā
        nāśaṃse vijayāya sañjaya ||111|| yadāśrauṣaṃ ghoṣayātrāgatānāṃ; bandhaṃ
        gandharvairmokṣaṇaṃ cārjunena | sveṣāṃ sutānāṃ karṇabuddhau ratānāṃ;
        tadā nāśaṃse vijayāya sañjaya ||112|| yadāśrauṣaṃ yakṣarūpeṇa dharmaṃ;
        samāgataṃ dharmarājena sūta | praśnānuktānvibruvantaṃ ca samya; ktadā
        nāśaṃse vijayāya sañjaya ||113|| yadāśrauṣaṃ māmakānāṃ variṣṭhā;
        ndhanañjayenaikarathena bhagnān | virāṭarāṣṭre vasatā mahātmanā; tadā
        nāśaṃse vijayāya sañjaya ||114|| yadāśrauṣaṃ satkṛtāṃ matsyarājñā; sutāṃ
        dattāmuttarāmarjunāya | tāṃ cārjunaḥ pratyagṛhṇātsutārthe; tadā nāśaṃse
        vijayāya sañjaya ||115|| yadāśrauṣaṃ nirjitasyādhanasya; pravrājitasya
        svajanātpracyutasya | akṣauhiṇīḥ sapta yudhiṣṭhirasya; tadā nāśaṃse
        vijayāya sañjaya ||116|| yadāśrauṣaṃ naranārāyaṇau tau; kṛṣṇārjunau
        vadato nāradasya | ahaṃ draṣṭā brahmaloke sadeti; tadā nāśaṃse vijayāya
        sañjaya ||117|| yadāśrauṣaṃ mādhavaṃ vāsudevaṃ; sarvātmanā pāṇḍavārthe
        niviṣṭam | yasyemāṃ gāṃ vikramamekamāhu; stadā nāśaṃse vijayāya sañjaya
        ||118|| yadāśrauṣaṃ karṇaduryodhanābhyāṃ; buddhiṃ kṛtāṃ nigrahe
        keśavasya | taṃ cātmānaṃ bahudhā darśayānaṃ; tadā nāśaṃse vijayāya
        sañjaya ||119|| yadāśrauṣaṃ vāsudeve prayāte;
        rathasyaikāmagratastiṣṭhamānām | ārtāṃ pṛthāṃ sāntvitāṃ keśavena; tadā
        nāśaṃse vijayāya sañjaya ||120|| yadāśrauṣaṃ mantriṇaṃ vāsudevaṃ; tathā
        bhīṣmaṃ śāntanavaṃ ca teṣām | bhāradvājaṃ cāśiṣo'nubruvāṇaṃ; tadā
        nāśaṃse vijayāya sañjaya ||121|| yadāśrauṣaṃ karṇa uvāca bhīṣmaṃ; nāhaṃ
        yotsye yudhyamāne tvayīti | hitvā senāmapacakrāma caiva; tadā nāśaṃse
        vijayāya sañjaya ||122|| yadāśrauṣaṃ vāsudevārjunau tau; tathā
        dhanurgāṇḍivamaprameyam | trīṇyugravīryāṇi samāgatāni; tadā nāśaṃse
        vijayāya sañjaya ||123|| yadāśrauṣaṃ kaśmalenābhipanne; rathopasthe
        sīdamāne'rjune vai | kṛṣṇaṃ lokāndarśayānaṃ śarīre; tadā nāśaṃse
        vijayāya sañjaya ||124|| yadāśrauṣaṃ bhīṣmamamitrakarśanaṃ;
        nighnantamājāvayutaṃ rathānām | naiṣāṃ kaścidvadhyate dṛśyarūpa; stadā
        nāśaṃse vijayāya sañjaya ||125|| yadāśrauṣaṃ bhīṣmamatyantaśūraṃ; hataṃ
        pārthenāhaveṣvapradhṛṣyam | śikhaṇḍinaṃ purataḥ sthāpayitvā; tadā
        nāśaṃse vijayāya sañjaya ||126|| yadāśrauṣaṃ śaratalpe śayānaṃ; vṛddhaṃ
        vīraṃ sāditaṃ citrapuṅkhaiḥ | bhīṣmaṃ kṛtvā somakānalpaśeṣāṃ; stadā
        nāśaṃse vijayāya sañjaya ||127|| yadāśrauṣaṃ śāntanave śayāne;
        pānīyārthe coditenārjunena | bhūmiṃ bhittvā tarpitaṃ tatra bhīṣmaṃ; tadā
        nāśaṃse vijayāya sañjaya ||128|| yadāśrauṣaṃ śukrasūryau ca yuktau;
        kaunteyānāmanulomau jayāya | nityaṃ cāsmāñśvāpadā vyābhaṣanta; stadā
        nāśaṃse vijayāya sañjaya ||129|| yadā droṇo vividhānastramārgā;
        nvidarśayansamare citrayodhī | na pāṇḍavāñśreṣṭhatamānnihanti; tadā
        nāśaṃse vijayāya sañjaya ||130|| yadāśrauṣaṃ cāsmadīyānmahārathā;
        nvyavasthitānarjunasyāntakāya | saṃśaptakānnihatānarjunena; tadā nāśaṃse
        vijayāya sañjaya ||131|| yadāśrauṣaṃ vyūhamabhedyamanyai;
        rbhāradvājenāttaśastreṇa guptam | bhittvā saubhadraṃ vīramekaṃ
        praviṣṭaṃ; tadā nāśaṃse vijayāya sañjaya ||132|| yadābhimanyuṃ parivārya
        bālaṃ; sarve hatvā hṛṣṭarūpā babhūvuḥ | mahārathāḥ pārthamaśaknuvanta;
        stadā nāśaṃse vijayāya sañjaya ||133|| yadāśrauṣamabhimanyuṃ nihatya;
        harṣānmūḍhānkrośato dhārtarāṣṭrān | krodhaṃ muktaṃ saindhave cārjunena;
        tadā nāśaṃse vijayāya sañjaya ||134|| yadāśrauṣaṃ saindhavārthe
        pratijñāṃ; pratijñātāṃ tadvadhāyārjunena | satyāṃ nistīrṇāṃ śatrumadhye
        ca tena; tadā nāśaṃse vijayāya sañjaya ||135|| yadāśrauṣaṃ śrāntahaye
        dhanañjaye; muktvā hayānpāyayitvopavṛttān | punaryuktvā vāsudevaṃ
        prayātaṃ; tadā nāśaṃse vijayāya sañjaya ||136|| yadāśrauṣaṃ
        vāhaneṣvāśvasatsu; rathopasthe tiṣṭhatā gāṇḍivena |
        sarvānyodhānvāritānarjunena; tadā nāśaṃse vijayāya sañjaya ||137||
        yadāśrauṣaṃ nāgabalairdurutsahaṃ; droṇānīkaṃ yuyudhānaṃ pramathya |
        yātaṃ vārṣṇeyaṃ yatra tau kṛṣṇapārthau; tadā nāśaṃse vijayāya sañjaya
        ||138|| yadāśrauṣaṃ karṇamāsādya muktaṃ; vadhādbhīmaṃ kutsayitvā
        vacobhiḥ | dhanuṣkoṭyā tudya karṇena vīraṃ; tadā nāśaṃse vijayāya
        sañjaya ||139|| yadā droṇaḥ kṛtavarmā kṛpaśca; karṇo drauṇirmadrarājaśca
        śūraḥ | amarṣayansaindhavaṃ vadhyamānaṃ; tadā nāśaṃse vijayāya sañjaya
        ||140|| yadāśrauṣaṃ devarājena dattāṃ; divyāṃ śaktiṃ vyaṃsitāṃ mādhavena
        | ghaṭotkace rākṣase ghorarūpe; tadā nāśaṃse vijayāya sañjaya ||141||
        yadāśrauṣaṃ karṇaghaṭotkacābhyāṃ; yuddhe muktāṃ sūtaputreṇa śaktim |
        yayā vadhyaḥ samare savyasācī; tadā nāśaṃse vijayāya sañjaya ||142||
        yadāśrauṣaṃ droṇamācāryamekaṃ; dhṛṣṭadyumnenābhyatikramya dharmam |
        rathopasthe prāyagataṃ viśastaṃ; tadā nāśaṃse vijayāya sañjaya ||143||
        yadāśrauṣaṃ drauṇinā dvairathasthaṃ; mādrīputraṃ nakulaṃ lokamadhye |
        samaṃ yuddhe pāṇḍavaṃ yudhyamānaṃ; tadā nāśaṃse vijayāya sañjaya ||144||
        yadā droṇe nihate droṇaputro; nārāyaṇaṃ divyamastraṃ vikurvan |
        naiṣāmantaṃ gatavānpāṇḍavānāṃ; tadā nāśaṃse vijayāya sañjaya ||145||
        yadāśrauṣaṃ karṇamatyantaśūraṃ; hataṃ pārthenāhaveṣvapradhṛṣyam |
        tasminbhrātṛṇāṃ vigrahe devaguhye; tadā nāśaṃse vijayāya sañjaya ||146||
        yadāśrauṣaṃ droṇaputraṃ kṛpaṃ ca; duḥśāsanaṃ kṛtavarmāṇamugram |
        yudhiṣṭhiraṃ śūnyamadharṣayantaṃ; tadā nāśaṃse vijayāya sañjaya ||147||
        yadāśrauṣaṃ nihataṃ madrarājaṃ; raṇe śūraṃ dharmarājena sūta | sadā
        saṅgrāme spardhate yaḥ sa kṛṣṇaṃ; tadā nāśaṃse vijayāya sañjaya ||148||
        yadāśrauṣaṃ kalahadyūtamūlaṃ; māyābalaṃ saubalaṃ pāṇḍavena | hataṃ
        saṅgrāme sahadevena pāpaṃ; tadā nāśaṃse vijayāya sañjaya ||149||
        yadāśrauṣaṃ śrāntamekaṃ śayānaṃ; hradaṃ gatvā stambhayitvā tadambhaḥ |
        duryodhanaṃ virathaṃ bhagnadarpaṃ; tadā nāśaṃse vijayāya sañjaya ||150||
        yadāśrauṣaṃ pāṇḍavāṃstiṣṭhamānā; ngaṅgāhrade vāsudevena sārdham |
        amarṣaṇaṃ dharṣayataḥ sutaṃ me; tadā nāśaṃse vijayāya sañjaya ||151||
        yadāśrauṣaṃ vividhāṃstāta mārgā; ngadāyuddhe maṇḍalaṃ sañcarantam |
        mithyā hataṃ vāsudevasya buddhyā; tadā nāśaṃse vijayāya sañjaya ||152||
        yadāśrauṣaṃ droṇaputrādibhistai; rhatānpāñcālāndraupadeyāṃśca suptān |
        kṛtaṃ bībhatsamayaśasyaṃ ca karma; tadā nāśaṃse vijayāya sañjaya ||153||
        yadāśrauṣaṃ bhīmasenānuyātena; aśvatthāmnā paramāstraṃ prayuktam |
        kruddhenaiṣīkamavadhīdyena garbhaṃ; tadā nāśaṃse vijayāya sañjaya
        ||154|| yadāśrauṣaṃ brahmaśiro'rjunena; muktaṃ svastītyastramastreṇa
        śāntam | aśvatthāmnā maṇiratnaṃ ca dattaṃ; tadā nāśaṃse vijayāya sañjaya
        ||155|| yadāśrauṣaṃ droṇaputreṇa garbhe; vairāṭyā vai pātyamāne mahāstre
        | dvaipāyanaḥ keśavo droṇaputraṃ; paraspareṇābhiśāpaiḥ śaśāpa ||156||
        śocyā gāndhārī putrapautrairvihīnā; tathā vadhvaḥ pitṛbhirbhrātṛbhiśca |
        kṛtaṃ kāryaṃ duṣkaraṃ pāṇḍaveyaiḥ; prāptaṃ rājyamasapatnaṃ punastaiḥ
        ||157|| kaṣṭaṃ yuddhe daśa śeṣāḥ śrutā me; trayo'smākaṃ pāṇḍavānāṃ ca
        sapta | dvyūnā viṃśatirāhatākṣauhiṇīnāṃ; tasminsaṅgrāme vigrahe
        kṣatriyāṇām ||158|| tamasā tvabhyavastīrṇo moha āviśatīva mām | sañjñāṃ
        nopalabhe sūta mano vihvalatīva me ||159|| ityuktvā dhṛtarāṣṭro'tha
        vilapya bahuduḥkhitaḥ | mūrcchitaḥ punarāśvastaḥ sañjayaṃ vākyamabravīt
        ||160|| sañjayaivaṅgate prāṇāṃstyaktumicchāmi māciram | stokaṃ hyapi na
        paśyāmi phalaṃ jīvitadhāraṇe ||161|| taṃ tathāvādinaṃ dīnaṃ vilapantaṃ
        mahīpatim | gāvalgaṇiridaṃ dhīmānmahārthaṃ vākyamabravīt ||162||
        śrutavānasi vai rājño mahotsāhānmahābalān | dvaipāyanasya vadato
        nāradasya ca dhīmataḥ ||163|| mahatsu rājavaṃśeṣu guṇaiḥ samuditeṣu ca |
        jātāndivyāstraviduṣaḥ śakrapratimatejasaḥ ||164|| dharmeṇa pṛthivīṃ
        jitvā yajñairiṣṭvāptadakṣiṇaiḥ | asmim̐lloke yaśaḥ prāpya tataḥ kālavaśaṃ
        gatāḥ ||165|| vainyaṃ mahārathaṃ vīraṃ sṛñjayaṃ jayatāṃ varam | suhotraṃ
        rantidevaṃ ca kakṣīvantaṃ tathauśijam ||166|| bāhlīkaṃ damanaṃ śaibyaṃ
        śaryātimajitaṃ jitam | viśvāmitramamitraghnamambarīṣaṃ mahābalam ||167||
        maruttaṃ manumikṣvākuṃ gayaṃ bharatameva ca | rāmaṃ dāśarathiṃ caiva
        śaśabinduṃ bhagīratham ||168|| yayātiṃ śubhakarmāṇaṃ devairyo yājitaḥ
        svayam | caityayūpāṅkitā bhūmiryasyeyaṃ savanākarā ||169|| iti rājñāṃ
        caturviṃśannāradena surarṣiṇā | putraśokābhitaptāya purā śaibyāya
        kīrtitāḥ ||170|| tebhyaścānye gatāḥ pūrvaṃ rājāno balavattarāḥ |
        mahārathā mahātmānaḥ sarvaiḥ samuditā guṇaiḥ ||171|| pūruḥ kururyaduḥ
        śūro viṣvagaśvo mahādhṛtiḥ | anenā yuvanāśvaśca kakutstho vikramī raghuḥ
        ||172|| vijitī vītihotraśca bhavaḥ śveto bṛhadguruḥ | uśīnaraḥ
        śatarathaḥ kaṅko duliduho drumaḥ ||173|| dambhodbhavaḥ paro venaḥ
        sagaraḥ saṅkṛtirnimiḥ | ajeyaḥ paraśuḥ puṇḍraḥ śambhurdevāvṛdho'naghaḥ
        ||174|| devāhvayaḥ supratimaḥ supratīko bṛhadrathaḥ | mahotsāho
        vinītātmā sukraturnaiṣadho nalaḥ ||175|| satyavrataḥ śāntabhayaḥ
        sumitraḥ subalaḥ prabhuḥ | jānujaṅgho'naraṇyo'rkaḥ priyabhṛtyaḥ
        śubhavrataḥ ||176|| balabandhurnirāmardaḥ ketuśṛṅgo bṛhadbalaḥ |
        dhṛṣṭaketurbṛhatketurdīptaketurnirāmayaḥ ||177|| avikṣitprabalo dhūrtaḥ
        kṛtabandhurdṛḍheṣudhiḥ | mahāpurāṇaḥ sambhāvyaḥ pratyaṅgaḥ parahā śrutiḥ
        ||178|| ete cānye ca bahavaḥ śataśo'tha sahasraśaḥ |
        śrūyante'yutaśaścānye saṅkhyātāścāpi padmaśaḥ ||179|| hitvā
        suvipulānbhogānbuddhimanto mahābalāḥ | rājāno nidhanaṃ prāptāstava
        putrairmahattamāḥ ||180|| yeṣāṃ divyāni karmāṇi vikramastyāga eva ca |
        māhātmyamapi cāstikyaṃ satyatā śaucamārjavam ||181|| vidvadbhiḥ kathyate
        loke purāṇaiḥ kavisattamaiḥ | sarvarddhiguṇasampannāste cāpi nidhanaṃ
        gatāḥ ||182|| tava putrā durātmānaḥ prataptāścaiva manyunā | lubdhā
        durvṛttabhūyiṣṭhā na tāñśocitumarhasi ||183|| śrutavānasi medhāvī
        buddhimānprājñasaṃmataḥ | yeṣāṃ śāstrānugā buddhirna te muhyanti bhārata
        ||184|| nigrahānugrahau cāpi viditau te narādhipa | nātyantamevānuvṛttiḥ
        śrūyate putrarakṣaṇe ||185|| bhavitavyaṃ tathā tacca nātaḥ śocitumarhasi
        | daivaṃ prajñāviśeṣeṇa ko nivartitumarhati ||186|| vidhātṛvihitaṃ
        mārgaṃ na kaścidativartate | kālamūlamidaṃ sarvaṃ bhāvābhāvau sukhāsukhe
        ||187|| kālaḥ pacati bhūtāni kālaḥ saṃharati prajāḥ | nirdahantaṃ prajāḥ
        kālaṃ kālaḥ śamayate punaḥ ||188|| kālo vikurute bhāvānsarvām̐lloke
        śubhāśubhān | kālaḥ saṅkṣipate sarvāḥ prajā visṛjate punaḥ ||189|| kālaḥ
        sarveṣu bhūteṣu caratyavidhṛtaḥ samaḥ ||189|| atītānāgatā bhāvā ye ca
        vartanti sāmpratam | tānkālanirmitānbuddhvā na sañjñāṃ hātumarhasi
        ||190|| sūta uvāca|| atropaniṣadaṃ puṇyāṃ kṛṣṇadvaipāyano'bravīt |
        bhāratādhyayanātpuṇyādapi pādamadhīyataḥ ||191|| śraddadhānasya pūyante
        sarvapāpānyaśeṣataḥ ||191|| devarṣayo hyatra puṇyā brahmarājarṣayastathā
        | kīrtyante śubhakarmāṇastathā yakṣamahoragāḥ ||192||
        bhagavānvāsudevaśca kīrtyate'tra sanātanaḥ | sa hi satyamṛtaṃ caiva
        pavitraṃ puṇyameva ca ||193|| śāśvataṃ brahma paramaṃ dhruvaṃ jyotiḥ
        sanātanam | yasya divyāni karmāṇi kathayanti manīṣiṇaḥ ||194||
        asatsatsadasaccaiva yasmāddevātpravartate | santatiśca pravṛttiśca janma
        mṛtyuḥ punarbhavaḥ ||195|| adhyātmaṃ śrūyate yacca pañcabhūtaguṇātmakam
        | avyaktādi paraṃ yacca sa eva parigīyate ||196|| yattadyativarā yuktā
        dhyānayogabalānvitāḥ | pratibimbamivādarśe paśyantyātmanyavasthitam
        ||197|| śraddadhānaḥ sadodyuktaḥ satyadharmaparāyaṇaḥ |
        āsevannimamadhyāyaṃ naraḥ pāpātpramucyate ||198|| anukramaṇimadhyāyaṃ
        bhāratasyemamāditaḥ | āstikaḥ satataṃ śṛṇvanna kṛcchreṣvavasīdati
        ||199|| ubhe sandhye japankiñcitsadyo mucyeta kilbiṣāt | anukramaṇyā
        yāvatsyādahnā rātryā ca sañcitam ||200|| bhāratasya vapurhyetatsatyaṃ
        cāmṛtameva ca | navanītaṃ yathā dadhno dvipadāṃ brāhmaṇo yathā ||201||
        hradānāmudadhiḥ śreṣṭho gaurvariṣṭhā catuṣpadām | yathaitāni variṣṭhāni
        tathā bhāratamucyate ||202|| yaścainaṃ śrāvayecchrāddhe
        brāhmaṇānpādamantataḥ | akṣayyamannapānaṃ tatpitṛṃstasyopatiṣṭhati
        ||203|| itihāsapurāṇābhyāṃ vedaṃ samupabṛṃhayet | bibhetyalpaśrutādvedo
        māmayaṃ pratariṣyati ||204|| kārṣṇaṃ vedamimaṃ
        vidvāñśrāvayitvārthamaśnute | bhrūṇahatyākṛtaṃ cāpi pāpaṃ jahyānna
        saṃśayaḥ ||205|| ya imaṃ śuciradhyāyaṃ paṭhetparvaṇi parvaṇi | adhītaṃ
        bhārataṃ tena kṛtsnaṃ syāditi me matiḥ ||206|| yaścemaṃ
        śṛṇuyānnityamārṣaṃ śraddhāsamanvitaḥ | sa dīrghamāyuḥ kīrtiṃ ca
        svargatiṃ cāpnuyānnaraḥ ||207|| catvāra ekato vedā bhārataṃ caikamekataḥ
        | samāgataiḥ surarṣibhistulāmāropitaṃ purā ||208|| mahattve ca gurutve
        ca dhriyamāṇaṃ tato'dhikam ||208|| mahattvādbhāravattvācca
        mahābhāratamucyate | niruktamasya yo veda sarvapāpaiḥ pramucyate ||209||
        tapo na kalko'dhyayanaṃ na kalkaḥ; svābhāviko vedavidhirna kalkaḥ |
        prasahya vittāharaṇaṃ na kalka; stānyeva bhāvopahatāni kalkaḥ ||210||
      </article>
    </section>
    <script>
      window.fingerprintMock = () => {
        const body = document.getElementsByTagName("body")[0];
        const span = document.createElement("span");
        span.style.fontSize = "72px";
        span.innerHTML = "mmmmmmmmmmlli";
        body.appendChild(span);
        span.offsetHeight;
        body.removeChild(span);
      };
    </script>
    <button onclick="window.fingerprintMock()">clickme</button>
  </body>
</html>
